༄༅། །ལས་དང་པོ་པ་ལ་གདམས་པ་བཞུགས།

༄༅། །ཀྱེ་ཧོ། །འཁོར་བའི་བྱ་བ་ཀུན་ལ་སྙིང་པོ་མེད། །མི་བརྟན་གཡོ་བ་གློག་གི་ཟློས་གར་མཚུངས། །འཆི་བ་འདི་ཡང་ནམ་འབྱུང་ཆ་མེད་ལ།
།ཅིས་ཀྱང་འཆི་ངེས་བློ་སྣ་བསྟུང་ནས་སུ། །བླ་མའི་གདམས་ངག་གནད་དུ་བསྣུན་བྱས་ཏེ།
།རྩེ་གཅིག་དབེན་པར་རང་སེམས་ཕུ་ཐག་བཅད། །སེམས་ནི་གློག་དང་རླུང་དང་སྤྲིན་དང་འདྲ། །མི་བསམ་དགུ་བསམ་སྣ་ཚོགས་རྟོག་པས་བསླད།
།ལེགས་པར་བརྟགས་ན་གཞི་རྩ་གང་ཡང་མེད། །བར་སྣང་སྨིག་རྒྱུ་ལྟ་བུར་ངོ་བོས་སྟོང་།
།སྟོང་བཞིན་སྣང་ལ་སྣང་བཞིན་སྟོང་པ་ཡི། །རང་སེམས་རང་བབས་བཞག་ནས་རྣལ་མར་སྡོད།
།གོམས་པ་བརྟན་ན་རང་སེམས་གཤིས་ལུགས་མཐོང་། །བླ་མར་མོས་གུས་ཆེ་ན་བྱིན་རླབས་འཇུག །ཚོགས་བསགས་སྒྲིབ་པ་སྦྱང་ན་རྟོགས་པ་སྐྱེ།
།དེ་བས་ནན་ཏན་འབད་པས་ཉམས་སུ་ལོངས། །ལས་དང་པོ་པ་ཁ་ཅིག་གིས་ཉམས་ལེན་གྱི་གདམས་པ་དགོས་ཟེར་བ་ལ་མི་ཕམ་པས་བསླབ་བྱར་བྲིས།
དགེའོ།། །།